<p>Ezt most még valószínűleg nem tudod, de leendő fejlesztőként irtó jó helyzetben vagy: a választott szakmád a világ egyik legjobban dokumentált munkája. A programozók világszerte elképesztő mennyiségű tudást halmoztak fel, amit jól kereshetően, az interneten el tudsz érni.</p>

<p>Szinte biztos, hogy valaki, valahol már belefutott a problémádba, talált rá megoldást és ezt posztolta is valahol a neten. Épp ezért a Read-Search-Ask metódus második lépése mindig a keresés.</p>

<p>Szóval, hogyan keres jól egy programozó?</p>

<h2>1. Ne kérdéseket tegyél fel a Google-nek</h2>

<p>Mivel a Google módszere a kulcsszó-egyezéseken alapul, azt érdemes megtippelned, hogy az általad keresett információ vajon hogyan szerepel a neten.</p>

<p>Mondjuk, hogy az a problémám, hogy nem tudom középre helyezni a h1 tagben lévő főcímemet a weboldalamon. Megfogalmazhatnám így a keresésemet:</p>

<p><i>Nem jó helyen van a cím az oldalamon, középre szeretném, mit csináljak?<br>
(My title is in the wrong position on my page, I want to center it, what should I do?)</i></p>

<p>Teljesen valid megfogalmazása a problémának, egy ember értené is, de a Google-ből ezzel ritkábban tudsz használható találatokat kinyerni. Ehelyett próbáld meg kitalálni, hogy milyen szavakat használhat a megoldást tartalmazó oldal:</p>

<p><i>h1 HTML tag pozicionálása középre<br> 
(Position an h1 HTML tag to center) </i></p>

<p>Ezzel rögtön az első két találatban megvan a megoldás. Az eredményes Google keresés egyik titka, hogy próbálj egy picit robotabbul gondolkodni.</p>

<h2>2. Fogalmazz röviden és pontosan</h2>

<p>A fenti első példával nem csak az a baj, hogy emberi kérdés formájú, hanem az is, hogy nagyon sok szóval írja le a problémát. Kicsi az esélye, hogy valaki más pont ezeket a kulcsszavakat használja a megoldásnál.</p>

<p>Próbálj mindig a lehető legkevesebb szóval keresni és azok legyenek a lehető legjellemzőbbek a problémádra. A második példában pont ezért a lehető legkevesebb szóval írtuk le, hogy egy h1 tag-et szeretnénk középre rakni HTML nyelvben.</p>

<h3>3. Mellékeld a fontos kiegészítő információkat</h3>

<p>Az internet nagy. Ha hatékonyan akarsz keresni rajta, minél szűkebb területre érdemes lőnöd. Ennek az egyik módja, hogy megfelelő kiegészítő infókat adsz a Google-nek. A fenti második példában ilyen a “HTML” rész hozzáadása. Ezzel mondtuk meg a keresőnek, hogy minket azok a találatok érdekelnek, ahol szöveget HTML oldalon helyeznek középre.</p>

<p>Ha a “h1 HTML tag” rész helyett mondjuk azt írtuk volna, hogy “szöveg középre helyezése” (ami továbbra is igaz lett volna a problémánkra), akkor valószínűleg rengeteg találatot kaptunk volna, ahol Word-ben raknak szöveget középre.</p>

<h2>4. Ha van hibaüzeneted, használd</h2>

<p>Ha az elakadásod során kapsz hibaüzenetet, azt mindig csatold a keresésedhez - az esetek 99 %-ában ezzel pontos találatot kapsz.</p>

<p>Ha ezeket a szabályokat betartod, sokkal jobb keresési találatokat fogsz kapni a Google-től. :)</p>

<p class="tip">+1 tipp: Egy forrást érdemes megjegyezned, ha programozással kapcsolatos kérdésed van. Ez a <a href="http://stackoverflow.com/" target="blank">StackOverflow</a> — a világ legismertebb informatikai kérdezz-felelek oldala. Ha problémád van, érdemes ott kutakodnod először.</p>