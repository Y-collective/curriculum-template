<p>A tanulás és a későbbi fejlesztői munkád során is többször lesz olyan, hogy a kódod valamiért nem fut le. Az oldalad nem úgy néz ki, ahogy kellene, valami nem történik meg, vagy épp más történik, mint aminek kellene. Ez a programozás természetes része, pánikra semmi ok.</p>

<p><strong>Ilyenkor az első lépés, hogy nekiállsz olvasni.</strong></p>

<p>Először a saját kódodat, sorról-sorra. Az esetek jó részében egy hiányzó karakter, egy be nem zárt zárójel vagy egy plusz szóköz okozza a gondot. A gépek ritkán megengedőek az elírásokkal szemben. :) Ha valami nem működik, az első lépésed mindig legyen az, hogy figyelmesen átolvasod a saját kódod.</p>

<p><strong>A második lépés, hogy elolvasod a feladatot, dokumentációt, bármilyen írásos anyagot, amiből éppen dolgozol.</strong></p> 

<p>Ez nem csak erre a tanfolyamra igaz, fejlesztőként gyakran fogsz mások kódjával dolgozni, akár egész programokat átalakítani a saját céljaidra. Ilyenkor fontos, hogy olvasd el a másik által írtakat, mert lehet, hogy valami elkerülte a figyelmed vagy elsőre félreértettél valamit.</p>

<p><strong>Az első taktika lényege tehát:</strong> mielőtt bármi mást csinálnál, olvasd el a rendelkezésedre álló információt. Az esetek nagy részében már ez meg fogja oldani a problémád.</p>