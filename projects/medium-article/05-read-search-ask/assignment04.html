<p>Ha a kódod átolvasásával és egy alapos kereséssel sem sikerült rátalálnod a megoldásra, akkor jön a harmadik lépés: kérdezz.</p>

<h2>Hol kérdezz</h2>

<p>Kérdéseket sok helyen föl lehet tenni programozással kapcsolatban, de kettőt ezek közül mindenképp jegyezz meg:</p>
<ul>
	<li>Az egyik a saját <a href="https://codeberryschool.slack.com/" target="blank">CodeBerry Slack csapatunk.</a> Rengetegen tanulnak nálunk kódolni és a mentoraink is gyakran lógnak a chat-en. Ha megakadtál valahol, bármikor bedobhatod a problémád a #kerdezz-felelek csatornára, ahol a többi diáktól tudsz segítséget kérni. Ha ők nem tudják a válszt, akkor pedig megkeresheted Amandát, az egyik mentorunkat, aki szívesen segít a megoldásban.</li>
	<li>A másik az előzőekben már említett <a href="http://stackoverflow.com/" target="blank">StackOverflow.</a> Itt is bármikor tehetsz fel kérdéseket, amit a közösség megválaszol. Ez főként a későbbiekben lesz majd hasznos, amikor már fejlesztőként dolgozol.</li>
</ul>

<h2>Hogyan kérdezz</h2>

<p>Ahhoz, hogy segítséget kapj, tudnod kell jól kérdezni. Egy szépen megfogalmazott fejlesztői kérdés valahogy így épül fel:</p>

<p><i>“Azt szeretném, ha a kódom ezt csinálná… , helyette ez történik…”</i></p>

<p>Ez elemeire lebontva:</p>
<ul>
	<li>Mindig írd le, hogy mi a pontos szituáció. Mi az elvárásod, ami nem teljesül? Mit szeretnél elérni, minek kéne történnie? Milyen nyelvben írod a kódot?</li>
	<li>Írd le, hogy mi történik ahelyett, amit várnál. Nem történik meg valami? Más történik, mint aminek kéne?</li>
	<li>Foglald össze, hogy milyen megoldásokat próbáltál meg eddig. Ez nem csak azért fontos, hogy a segítők tudják, hogy milyen ötletek nem működtek eddig, de sokszor ezen a ponton döbben rá az ember, hogy mit nem próbált még meg. Lehet, hogy ennél a lépésnél jössz rá a megoldásra.</li>
	<li>Oszd meg a kódod vagy a problémás kódrészletet. Elméletben debuggolni nehéz, a segítőknek látnia kell, hogy mi a kód, amit megírtál.</li>
</ul>

<p>Ha ezeket a szabályokat betartod a kérdezésnél, nagyobb az esélye, hogy gyorsan hasznos választ kapsz.</p>