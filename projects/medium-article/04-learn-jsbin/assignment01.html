<h2>Mit fogunk megtanulni</h2>

  <p>Az előző leckékben megismerkedtél a fejlesztőkörnyezeted alapjaival, és megírtad az első HTML, illetve CSS soraidat. Most egy kicsit jobban elmélyedünk a JSBin működésében. Megtanuljuk, hogyan tudod elmenteni, előhívni és elnevezni a saját munkáidat, illetve megnézzük, hogyan működik az archiválás és a törlés.</p>
              
<h2>Nyisd meg a projekted</h2>              

  <ol>
    <li>Nyisd meg a JSBin-t.</li>
    <li>Kattints a képernyő bal felső sarkában a <strong>“File”</strong> gombra, és válaszd ki a <strong>“My Bins”</strong> menüpontot. Itt tárolja a JSBin az összes olyan weboldalt, amin dolgozol. Ezeket a program "bin"-eknek hívja.</li>
    <li>Egyelőre egy ilyen bint látsz, a “Hello, World” oldalt, amit az előző feladatban készítettél. Kattints rá kétszer a listában. Ha minden igaz, megnyílt a projekted.</li>              
  </ol>              

  <p><img class="img-responsive center-block" src="/content/images/medium-jsbin-mybins.gif?dl=0" alt="Saját binek" /></p>
  <p class="tip">+1 tipp: A JSBin automatikusan tárol minden sor kódot, amit beleírsz. Ha befejezted a munkát, nyugodtan bezárhatod a böngésződet – amikor legközelebb visszatérsz, a My Bins menüpontban várni fog a kód legutóbbi verziója. </p>

<h2>Nevezd el a projekted</h2>

  <p>Később, amikor már sok projektet létrehoztál, hasznos lesz úgy elnevezni őket, hogy könnyen felismerhetőek legyenek. Alapállásban a JSBin az első szövegblokk első sorát adja meg a bin leírásának, de ezt kézzel meg tudod változtatni.</p>            
              
  <ol>
     <li>Csinálj egy új bint a <strong>File → New Bin</strong> paranccsal, és írj be egy-két sor szöveget a <code>body</code> tagek közé.<p></p><p><img class="img-responsive center-block" src="/content/images/medium-jsbin-newbin.gif?dl=0" alt="Új bin" /></p></li>
     <li>Ha készen vagy, menj vissza a My Bins oldalra. Ahogy látod, a listában megjelent az új bined,  a jobb szélső oszlopban pedig az első néhány szót látod az általad beírt szövegből.<p></p><p><img class="img-responsive center-block" src="/content/images/medium-newbin-in-list.gif?dl=0" alt="Új bin a listában" /></p></li>
     <li>Nyisd meg az új bint újra. Kattints rá a File menüre, és válaszd ki az <strong>“Add description”</strong> parancsot. Ahogy látod, a program automatikusan kijelölt neked egy részt a kódban sárgával: <code>[add your bin description]</code>. Gépelj be egy nevet a binednek.<p></p><p><img class="img-responsive center-block" src="/content/images/medium-rename-bin.gif?dl=0" alt="Bin átnevezése" /></p></li>
     <li>Ezek után, ha visszamész a My Bins oldalra, azt fogod látni, hogy a jobb szélső oszlopban megváltozott az új bin leírása arra, amit az imént megadtál.<p></p><p><img class="img-responsive center-block" src="/content/images/medium-checking-name.gif?dl=0" alt="Név ellenőrzése" /></p></li>
  </ol>           
              
  <p>Eddig megtanultuk, hogyan lehet menteni, előhívni és elnevezni a JSBin-ben. Már csak két funkciót kell elsajátítanod, és mestere leszel az egyik legfontosabb munkaeszközödnek. :)</p>
              
<h2>Archiváld a projekted</h2>              
              
  <ol>
    <li>Ha bezártad volna, nyisd meg újra a My Bins oldalt.</li>
    <li>Ha az egyes binek fölé viszed a kurzort, megfigyelheted, ahogy megjelenik egy <strong>“Archive”</strong> felirat a bin-ed neve mellett. Kattints rá az Archive gombra az előbb létrehozott binednél.</li>
    <li>Ahogy látod, a bin eltűnt a listából. Ne aggódj, ha kipipálod az ablak jobb felső sarkában lévő <strong>“Archive view”</strong> dobozt, újra megjelenik - viszont most csak ezt látod. Ez az archívum, ahol azokat a projekteket tudod tárolni, amelyeken már nem dolgozol.</li>
    <li>Az archivált projektjeidet ugyanúgy meg tudod nyitni és a linkjük sem veszik el, továbbra is elérhetők a saját url címűkön. Ez a funkció arra nagyon jó, hogy az inaktív projektjeidet egy külön helyen tudd tárolni. Egy bint bármikor vissza tudsz állítani az archívumból, ha a neve melletti <strong>“Un-Archive”</strong> gombra kattintasz.</li>
  </ol>              

  <p><img class="img-responsive center-block" src="/content/images/medium-archive-unarchive.gif?dl=0" alt="Archivál és visszahoz" /></p>
                         
<h2>Töröld a projekted</h2>

  <p>Ha egy binre végleg nincs szükséged, akkor természetesen törölheted is. Ezt a <strong>File → Delete</strong> menüpontokkal, vagy a <kbd>Ctrl + Shift + Del</kbd> billentyűkombinációval teheted meg.</p>              
             
  <p>Utolsó lépésként töröld ki a bint, amivel ebben a leckében dolgoztunk.</p>              
              
<h2>Gratula</h2>

  <p>Most már igazi mestere vagy a JSBin-nek! Ha bármikor szükséged lenne egy kis frissítésre, vagy még egy szinttel mélyebbre szeretnél ásni, kattints a kis robotra a program bal felső sarkában, ahonnan eléred a JSBin <a href="http://jsbin.com/help/features">saját dokumentációját.</a></p>

