<p>Ahhoz, hogy webfejlesztő légy, szükség van egy fejlesztőkörnyezetre. Ez lesz a “szerszámod” a fejlesztés során. Ezt a környezetet a későbbiekben segítek létrehozni a saját gépeden, de ez egy hosszú és közepesen bonyolult feladat, és ebben a fázisban nincs is szükség rá. Most összesen 10 percet fogunk eltölteni vele, hogy a tanulásra jusson több idő. Két dologra viszont biztosan szükséged lesz: egy GitHub felhasználóra és egy JSBin regisztrációra.</p>

<p>A GitHub egy ingyenes online tárolóhely, ahol leginkább programkódokat tárolnak az emberek. A <em>Git</em>-re épül, ami egy verziókezelő program. Ez két dologban hasznos:
</p>

<ol>
    <li>Megjegyzi a programod régebbi változatait, hogy mindig tudd, mikor mi változott, és ha véletlenül elrontottál vagy kitöröltél valamit, mindig vissza lehet térni valamelyik régi változathoz. 
    </li>
    <li>Segíti a közös munkát. A webfejlesztés (és általában fejlesztés) során ritkán dolgozunk egyedül egy feladaton. Fontos, hogy ne írjuk felül egymás munkáját, hanem szépen összefésüljük a különböző fejlesztők által elvégzett módosításokat.
    </li>
</ol>

<p>A feladatod az, hogy regisztrálj GitHub-ra:
    <a href="https://github.com" target="_blank">https://github.com</a>.

<p>Az ingyenes regisztrációt válaszd, nem kell fizetned semmit. A regisztráció után visszaigazoló e-mailt kapsz, amiben rá kell kattintanod az aktiváló linkre.</p>

<p>A felhasználónév-választáskor ügyelj arra, hogy a Githubot később egyfajta portfólióként is fogod majd használni. Egy informatikus gyakran beleírja az önéletrajzába a GitHub címét, hogy a munkáltató még az interjú előtt meg tudja nézni, milyen projektekben vett részt, milyen kódot ír, mennyire igényes a munkájára. Emiatt pl. a “gyilkos_malac” és “izomjani1981” Github felhasználóneveket célszerű lehet kerülni.</p>


